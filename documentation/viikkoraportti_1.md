# Viikkoraportti 1
lauantai 18.1.2020


## Mitä olen tehnyt tällä viikolla?

Kurssin aloitusviikko. En ole kovin kokenut koodari, joten seurasin ohjeita melko orjallisesti. Viikon tärkein tehtävä oli aiheen valinta, ja päädyin kokeilemaan luolastogeneraattorin laatimista.
Jonkin verran ylimääräistä aikaa meni myös käytännön asioiden tekemiseen, toisin sanoen gitin (erit. SSH) ja gradlen pystyttämiseen. Nyt olen mielestäni saanut projektin perustan valettua ja hieman olen ehtinyt tutustua myös projektin aiheeseen (ks. määrittelydokumentti). Itselleni tärkeää oli saada ahdistuksen ajatuksia pois selkiyttämällä itselleni, mitä oikein olen tekemässä. Vähäinen koodaustaustani tekee valkoisen ruudun pelottavaksi, mutta määrittelydokumentin laatiminen (ja riittävän yksinkohtaisen lähdemateriaalin löytäminen) auttoi tässä asiassa huomattavasti.

## Miten ohjelma on edistynyt?

Alkuvalmisteluja lukuun ottamatta en ole kirjoittanut vielä varsinaista koodia lainkaan. Tarkoitukseni on aloittaa koodaustyö lauantaina 18.1.2020, jonka olen omistanut kokonaan tälle työlle. Lisäksi minun on perehdyttävä testaukseen, sillä en ole tehnyt yksikkötestausta yksittäisiä Ohjelmoinnin jatkokurssilla tehtyjä harjoituksia lukuun ottamatta. Näitä asioita yritän lukea tulevan viikonlopun aikana.

Olen myös ideoinut vähän, minkälaista luolastogeneraattoria tavoittelen. Ajatuksena on tehdä ASCII-pohjaisia, ylhäältä päin kuvattuja luolastoja soluautomaattialgoritmia käyttämällä. Inspiraationa lopputuotokselle toimivat 80-luvun lopun klassikkopeli NetHack sekä 90-luvun "matoräiskinnät" kuten Liero. Katsotaan, miten ajatukset alkavat jalostua itse tuotokseksi.


## Mitä opin tällä viikolla / tänään?

En ollut aikaisemmin käyttänyt gradlea, joten siihen piti tutustua lisää. En myöskään ollut aikaisemmin käyttänyt gitiä SSH:lla, joten sekin oli hyvä oppia. Soluautomaatit eivät myöskään olleet tuttuja, mutta idea vaikuttaa onneksi kohtuullisen yksinkertaiselta.


## Mikä jäi epäselväksi tai on tuottanut vaikeuksia? KYSYMYS OHJAAJALLE

Keskeinen huolenaiheeni on projektin vaativuus. Onko projektini riittävän monimutkainen tietorakenteiltaan? Se on toteutettavissa pitkälti kaksiulotteisten taulukkojen avulla, eikä siihen todennäköisesti mitään kauhean monimutkaista muuta edes tarvita (pl. ehkä pino). Toki itse ohjelmaa varten on luotava jonkinlainen Luola-luokka ja sille joitakin metodeja. Kuten määrittelydokumentissa kuvasin, aihetta on mahdollista laajentaa määrittämällä luolastoon alku- ja loppupisteet sekä etsimällä lyhin mahdollinen reitti näiden välillä. Haluan kuitenkin aloittaa yksinkertaisemmasta toteutuksesta, koska en tällä kokemuksella pysty luottamaan omaan koodaustaitooni kurssin aikarajoituksin. Miltä aihe vaikuttaa?


## Mitä teen seuraavaksi?

Seuraavaksi jatkan tutustumista luolastogeneraattoreista saatavilla olevaan tietoon sekä yksikkötestaukseen. Tavoitteena ensi viikolle on, että saisin luolastogeneraattorin toteutuksen sille mallille, että edes jotain pientä saisi tulostettua ruudulle.


## Tuntikirjanpito

ke 15.1.2020

* 2,5h alkuvalmisteluja, ml. kurssijärjestelyihin tutustuminen
* 0,5h aiheen valinta ja silmäys aiheesta löytyvään tietoon
	
to 16.1.2020

* 0,5h alkuvalmisteluja
* 0,5h viikkoraportin kirjoitus

pe 17.1.2020 (+ pe-la yö)

* 1,5h aiheeseen perehtyminen
* 1,5h määrittelydokumentin kirjoitus ja viikkoraportin päivitys


**YHT. 7 h**
